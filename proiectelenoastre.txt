Proiectul: "Suntem alături de tine!"

Anxietatea a devenit, din păcate, o stare frecventă pentru mulți dintre noi, fiind adesea confundată cu o „normalitate” a vieții cotidiene. Observăm tot mai des că termenul „anxietate” este înțeles parțial, iar mulți oameni nu știu cum să gestioneze emoțiile care vin odată cu această stare. În societatea de astăzi, suntem încurajați să spunem „sunt ok” chiar și atunci când nu ne simțim bine, ca o dovadă de putere, dar realitatea este că a cere ajutor nu ar trebui să fie privit ca o slăbiciune. Rușinea și teama de vulnerabilitate ne fac uneori să evităm să cerem sprijin, deși avem nevoie de el.

Prin proiectul „Suntem alături de tine!” oferim suport emoțional și consiliere gratuită pentru cei aflați în situații dificile. Fie că alegi să discuți cu un specialist online sau fizic, suntem aici pentru a te ajuta să-ți înțelegi mai bine anxietatea și să-ți recapeți echilibrul interior. Nu ezita să ne contactezi la numărul de telefon 0799 957 030. „Când te iubești pe tine, iubești întreaga viață.”
Proiectul: "Și emoțiile contează!" – În parteneriat cu Școala Gimnazială Sf. Gheorghe, Craiova

"Și emoțiile contează!" este un proiect destinat elevilor, având scopul de a le oferi acestora abilități valoroase pentru gestionarea sănătoasă a emoțiilor și pentru dezvoltarea personală. În cadrul acestui proiect, discutăm despre importanța exprimării pozitive a emoțiilor, despre cum putem gestiona furia și cum putem găsi soluții constructive la problemele de zi cu zi.

Activitățile sunt concepute pentru a sprijini dezvoltarea biopsihosocială a copiilor și adolescenților, ajutându-i să înțeleagă importanța comunicării asertive și a conectării autentice cu cei din jur. Proiectul abordează și sentimentul de singurătate, care poate apărea chiar și atunci când suntem înconjurați de oameni, oferindu-le elevilor instrumentele necesare pentru a depăși aceste bariere și a forma relații sănătoase.

Prin intermediul „Și emoțiile contează!” elevii învață că a comunica deschis și a-ți exprima sentimentele nu sunt doar semne de curaj, ci și pași esențiali către o viață mai armonioasă și echilibrată.